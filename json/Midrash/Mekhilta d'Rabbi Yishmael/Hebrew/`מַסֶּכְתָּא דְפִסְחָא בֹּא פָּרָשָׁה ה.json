{
    "versionTitle": "`מַסֶּכְתָּא דְפִסְחָא בֹּא פָּרָשָׁה ה", 
    "sectionNames": [
        "Masechta", 
        "Parsha"
    ], 
    "language": "he", 
    "title": "Mekhilta d'Rabbi Yishmael", 
    "text": [
        [], 
        [], 
        [], 
        [], 
        [
            "(שְׁמוֹת יב,ו)", 
            "\"וְהָיָה לָכֶם לְמִשְׁמֶרֶת,", 
            "עַד אַרְבָּעָה עָשָׂר יוֹם לַחֹדֶשׁ הַזֶּה,", 
            "וְשָׁחֲטוּ אֹתוֹ כֹּל קְהַל עֲדַת יִשְׂרָאֵל בֵּין הָעַרְבָּיִם.\"", 
            "מִפְּנֵי מָה הִקְדִּים הַכָּתוּב לְקִיחָתוֹ שֶׁלַּפֶּסַח לִשְׁחִיטָתוֹ", 
            "אַרְבָּעָה יָמִים?", 
            "הָיָה רַבִּי מַתְיָה בֶּן חָרָשׁ אוֹמֵר:", 
            "הֲרֵי הוּא אוֹמֵר: (יְחֶזְקֵאל טז,ח)", 
            "\"וָאֶעֱבֹר עָלַיִךְ, וָאֶרְאֵךְ, וְהִנֵּה עִתֵּךְ עֵת דֹּדִים\",", 
            "הִגִּיעַ שְׁבוּעָתוֹ שֶׁנִּשְׁבַּע הַקֹּדֶשׁ בָּרוּךְ הוּא לְאַבְרָהָם", 
            "שֶׁיִּגְאַל אֶת בָּנָיו,", 
            "וְלֹא הָיָה בְּיָדָם מִצְווֹת", 
            "שֶׁיִּתְעַסְּקוּ בָּהֶם כְּדֵי שֶׁיִּגָאֲלוּ, שֶׁנֶּאֱמַר: (יְחֶזְקֵאל טז,ז)", 
            "\"רְבָבָה כְּצֶמַח הַשָּׂדֶה נְתַתִּיךְ,", 
            "וַתִּרְבִּי וַתִּגְדְּלִי וַתָּבֹאִי בַּעֲדִי עֲדָיִים,", 
            "שָׁדַיִם נָכֹנוּ וּשְׂעָרֵךְ צִמֵּחַ,", 
            "וְאַתְּ עֵרֹם וְעֶרְיָה.\"", 
            "עֵרֹם מִכָּל מִצְווֹת.", 
            "נָתַן לָהֶם הַקֹּדֶשׁ בָּרוּךְ הוּא שְׁתֵּי מִצְווֹת,", 
            "דַּם פֶּסַח וְדַם מִילָה,", 
            "שֶׁיִּתְעַסְּקוּ בָם כְּדֵי שֶׁיִּגָאֲלוּ, שֶׁנֶּאֱמַר: (יְחֶזְקֵאל טז,ו)", 
            "\"וָאֶעֱבֹר עָלַיִךְ,", 
            "וָאֶרְאֵךְ מִתְבּוֹסֶסֶת בְּדָמָיִךְ, וָאֹמַר לָךְ:", 
            "בְּדָמַיִךְ חֲיִי! וָאֹמַר לָךְ: בְּדָמַיִךְ חֲיִי!\"", 
            "וְאוֹמֵר: (זְכַרְיָה ט,יא)", 
            "\"גַּם אַתְּ, בְּדַם בְּרִיתֵךְ שִׁלַּחְתִּי אֲסִירַיִךְ", 
            "מִבּוֹר אֵין מַיִם בּוֹ.\"", 
            "לְכָךְ הִקְדִּים הַכָּתוּב לְקִיחָתוֹ שֶׁלַּפֶּסַח לִשְׁחִיטָתוֹ", 
            "אַרְבָּעָה יָמִים,", 
            "שֶׁאֵין נוֹטְלִין שָׁכָר אֶלָּא עַל יְדֵי מַעֲשֶׂה.", 
            "רַבִּי אֱלִיעֶזֶר הַקַּפָּר בְּרַבִּי אוֹמֵר:", 
            "וְכִי לֹא הָיָה בְּיָדָם שֶׁלְּיִשְׂרָאֵל אַרְבַּע מִצְווֹת", 
            "שֶׁאֵין כָּל הָעוֹלָם כְּדַי בָּהֶם?", 
            "שֶׁלֹּא נֶחְשְׁדוּ עַל הָעֲרָיוֹת,", 
            "וְלֹא עַל לָשׁוֹן הָרָע,", 
            "וְלֹא שִׁנּוּ אֶת שְׁמָם,", 
            "וְלֹא שִׁנּוּ אֶת לְשׁוֹנָם.", 
            "וּמְנַיִן שֶׁלֹּא נֶחְשְׁדוּ עַל הָעֲרָיוֹת?", 
            "שֶׁנֶּאֱמַר: (וַיִּקְרָא כד,י)", 
            "\"וַיֵּצֵא בֶּן אִשָּׁה יִשְׂרְאֵלִית\",", 
            "לְהוֹדִיעַ שְׁבָחָן שֶׁלְּיִשְׂרָאֵל,", 
            "שֶׁלֹּא הָיָה בֵּינֵיהֶם אֶלָּא זֶה,", 
            "וּפִרְסְמוֹ וּפֵרְטוֹ הַכָּתוּב.", 
            "וַעֲלֵיהֶם מְפֹרָשׁ בַּקַּבָּלָה: (שִׁיר הַשִּׁירִים ד,יב)", 
            "\"גַּן נָעוּל אֲחֹתִי כַלָּה, גַּל נָעוּל מַעְיָן חָתוּם.\"", 
            "גַּן נָעוּל\", אֵלּוּ הַזְּכָרִים,", 
            "\"גַּל נָעוּל, מַעְיָן חָתוּם\", אֵלּוּ הַנְּקֵבוֹת.", 
            "וְרַבִּי נָתָן אוֹמֵר:", 
            "\"גַּן נָעוּל\", אֵלּוּ הַנְּשׂוּאוֹת,", 
            "\"גַּל נָעוּל, מַעְיָן חָתוּם\", אֵלּוּ הָאֲרוּסוֹת.", 
            "דָּבָר אַחֵר.", 
            "\"גַּן נָעוּל\", \"גַּל נָעוּל\", אֵלּוּ שְׁתֵּי בִיאוֹת.", 
            "וּמְנַיִן שֶׁלֹּא נֶחְשְׁדוּ עַל לָשׁוֹן הָרָע,", 
            "וְהָיוּ אוֹהֲבִין זֶה אֶת זֶה?", 
            "תִּלְמֹד לוֹמַר: (שְׁמוֹת ג,כב)", 
            "\"וְשָׁאֲלָה אִשָּׁה מִשְּׁכֶנְתָּהּ\".", 
            "כְּבַר הָיָה בְּיָדָם שְׁנֵים עָשָׂר חֹדֶשׁ,", 
            "וְאֵי אַתָּה מוֹצֵא אֶחָד מֵהֶם שֶׁהִלְשִׁין עַל חֲבֵרוֹ.", 
            "וּמְנַיִן שֶׁלֹּא שִׁנּוּ שְׁמָם?", 
            "כַּשֵּׁם שֶׁמְּיַחֲסָן בִּירִידָתָן, שֶׁנֶּאֱמַר: (שְׁמוֹת א,ב)", 
            "\"רְאוּבֵן שִׁמְעוֹן לֵוִי וִיהוּדָה\",", 
            "כָּךְ מְיַחֲסָן בַּעֲלִיָּתָן \"רְאוּבֵן שִׁמְעוֹן לֵוִי\".", 
            "וְאוֹמֵר: (בְּמִדְבַּר א,יח)", 
            "\"וְאֵת כָּל הָעֵדָה הִקְהִילוּ, בְּאֶחָד לַחֹדֶשׁ הַשֵּׁנִי,", 
            "וַיִּתְיַלְדוּ עַל מִשְׁפְּחֹתָם לְבֵית אֲבֹתָם בְּמִסְפַּר שֵׁמוֹת,", 
            "מִבֶּן עֶשְׂרִים שָׁנָה וָמַעְלָה לְגֻלְגְּלֹתָם.\"", 
            "וְאוֹמֵר: (בְּרֵאשִׁית מח,טז)", 
            "\"הַמַּלְאָךְ הַגֹּאֵל אֹתִי מִכָּל רָע יְבָרֵךְ אֶת הַנְּעָרִים,", 
            "וְיִקָּרֵא בָהֶם שְׁמִי וְשֵׁם אֲבֹתַי אַבְרָהָם וְיִצְחָק,", 
            "וְיִדְגּוּ לָרֹב בְּקֶרֶב הָאָרֶץ.\"", 
            "וּמְנַיִן שֶׁלֹּא שִׁנּוּ אֶת לְשׁוֹנָם?", 
            "שֶׁנֶּאֱמַר: (בְּרֵאשִׁית מה,יב)", 
            "\"כִּי פִי הַמְדַבֵּר אֲלֵיכֶם.\"", 
            "וְאוֹמֵר: (שְׁמוֹת ה,יג)", 
            "\"וַיֹּאמְרוּ: אֱלֹהֵי הָעִבְרִים נִקְרָא עָלֵינוּ,", 
            "נֵלְכָה נָּא דֶּרֶךְ שְׁלֹשֶׁת יָמִים בַּמִּדְבָּר וְנִזְבְּחָה לַיי אֱלֹהֵינוּ,", 
            "פֶּן יִפְגָּעֵנוּ בַּדֶּבֶר אוֹ בֶחָרֶב.\"", 
            "וְאוֹמֵר: (בְּרֵאשִׁית יד,יג)", 
            "\"וַיָּבֹא הַפָּלִיט וַיַּגֵּד לְאַבְרָם הָעִבְרִי\"", 
            "וּמִפְּנֵי מָה הִקְדִּים לְקִיחָתוֹ שֶׁלַּפֶּסַח לִשְׁחִיטָתוֹ", 
            "אַרְבָּעָה יָמִים?", 
            "לְפִי שֶׁהָיוּ יִשְׂרָאֵל שְׁטוּפִין בָּעֲבוֹדָה זָרָה בְּמִצְרַיִם,", 
            "וַעֲבוֹדָה זָרָה שְׁקוּלָה כְּנֶגֶד כָּל הַמִּצְווֹת,", 
            "שֶׁנֶּאֱמַר: (בְּמִדְבַּר טו,כד)", 
            "\"וְהָיָה אִם מֵעֵינֵי הָעֵדָה נֶעֶשְׂתָה לִשְׁגָגָה\",", 
            "יִחֵד הַכָּתוּב הַמִּצְוָה הַזֹּאת וַאֲמָרָהּ עִנְיָן בִּפְנֵי עַצְמוֹ.", 
            "וְאֵי זֶה? זֶה עֲבוֹדָה זָרָה.", 
            "אַתָּה אוֹמֵר עֲבוֹדָה זָרָה,", 
            "אוֹ אֵינוֹ אֶלָּא אַחַת מִכָּל מִצְווֹת הָאֲמוּרוֹת בַּתּוֹרָה סְתָם?", 
            "כְּשֶׁהוּא אוֹמֵר: (בְּמִדְבַּר טו,כב)", 
            "\"וְכִי תִשְׁגּוּ וְלֹא תַעֲשׂוּ אֵת כָּל הַמִּצְוֹת הָאֵלֶּה,", 
            "אֲשֶׁר דִּבֶּר יי אֶל מֹשֶׁה.\"", 
            "בָּאוּ כָּל הַמִּצְווֹת לְלַמֵּד עַל מִצְוָה אַחַת שֶׁשְּׁקוּלָה בְּכֻלָּן:", 
            "מָה הָעוֹבֵר עַל כָּל הַמִּצְווֹת,", 
            "פּוֹרֵק עוֹל וּמֵפֵר בְּרִית וּמְגַלֶּה פָנִים בַּתּוֹרָה,", 
            "אַף הָעוֹבֵר עַל מִצְוָה אַחַת", 
            "פּוֹרֵק עוֹל וּמֵפֵר בְּרִית וּמְגַלֶּה פָנִים בַּתּוֹרָה,", 
            "שֶׁנֶּאֱמַר לַעֲבֹר בְּרִיתִי,", 
            "וּמְנַיִן לָעוֹבֵר עַל כָּל הַמִּצְווֹת,", 
            "שֶׁהוּא פּוֹרֵק עוֹל וּמֵפֵר בְּרִית וּמְגַלֶּה פָנִים בַּתּוֹרָה?", 
            "שֶׁנֶּאֱמַר: (דְּבָרִים כט,יא)", 
            "\"לְעָבְרְךָ בִּבְרִית יי אֱלֹהֶיךָ\",", 
            "וְאֵין בְּרִית אֶלָּא תּוֹרָה, שֶׁנֶּאֱמַר: (דְּבָרִים כח,סט)", 
            "\"אֵלֶּה דִבְרֵי הַבְּרִית,", 
            "אֲשֶׁר צִוָּה יי אֶת מֹשֶׁה לִכְרֹת אֶת בְּנֵי יִשְׂרָאֵל בְּאֶרֶץ מוֹאָב,", 
            "מִלְּבַד הַבְּרִית אֲשֶׁר כָּרַת אִתָּם בְּחֹרֵב.\"", 
            "אָמַר לָהֶם:", 
            "מִשְׁכוּ יְדֵיכֶם מֵעֲבוֹדָה זָרָה וְהִדָּבְקוּ בַּמִּצְווֹת.", 
            "רַבִּי יְהוּדָה בֶּן בְּתֵירָא אוֹמֵר:", 
            "הֲרֵי הוּא אוֹמֵר: (שְׁמוֹת ו,ט)", 
            "\"וַיְדַבֵּר מֹשֶׁה כֵּן אֶל בְּנֵי יִשְׂרָאֵל,", 
            "וְלֹא שָׁמְעוּ אֶל מֹשֶׁה, מִקֹּצֶר רוּחַ וּמֵעֲבֹדָה קָשָׁה.\"", 
            "וְכִי יֵשׁ לָךְ אָדָם שֶׁהוּא מִתְבַּשֵּׂר בַּשּׁוּרָה טוֹבָה וְאֵינוֹ שָׂמֵחַ?", 
            "נוֹלַד לָךְ בֶּן זָכָר, רַבָּךְ מוֹצִיאָךְ לְחֵרוּת,", 
            "וְאֵינוֹ שָׂמֵחַ?", 
            "אִם כֵּן לָמָּה נֶאֱמַר \"וְלֹא שָׁמְעוּ אֶל מֹשֶׁה\"?", 
            "אֶלָּא שֶׁהָיָה קָשֶׁה בְּעֵינֵיהֶם לִפְרֹשׁ מֵעֲבוֹדָה זָרָה,", 
            "שֶׁנֶּאֱמַר: (יְחֶזְקֵאל כ,ז-ט)", 
            "\"וָאֹמַר אֲלֵהֶם: אִישׁ שִׁקּוּצֵי עֵינָיו הַשְׁלִיכוּ,", 
            "וּבְגִלּוּלֵי מִצְרַיִם אַל תִּטַּמָּאוּ.\"", 
            "וְאוֹמֵר:", 
            "\"וַיַּמְרוּ בִי וְלֹא אָבוּ לִשְׁמֹעַ אֵלַי,", 
            "אִישׁ אֶת שִׁקּוּצֵי עֵינֵיהֶם לֹא הִשְׁלִיכוּ,", 
            "וְאֶת גִּלּוּלֵי מִצְרַיִם לֹא עָזָבוּ,", 
            "וָאֹמַר לִשְׁפֹּךְ חֲמָתִי עֲלֵיהֶם,", 
            "לְכַלּוֹת אַפִּי בָּהֶם בְּתוֹךְ אֶרֶץ מִצְרָיִם.", 
            "\"וָאַעַשׂ לְמַעַן שְׁמִי,", 
            "לְבִלְתִּי הֵחֵל לְעֵינֵי הַגּוֹיִם אֲשֶׁר הֵמָּה בְתוֹכָם,", 
            "אֲשֶׁר נוֹדַעְתִּי אֲלֵיהֶם לְעֵינֵיהֶם לְהוֹצִיאָם מֵאֶרֶץ מִצְרָיִם.\"", 
            "הָדָא הִיא דִכְתִיב: (שְׁמוֹת ו,יג)", 
            "\"וַיְדַבֵּר יי אֶל מֹשֶׁה וְאֶל אַהֲרֹן,", 
            "וַיְצַוֵּם אֶל בְּנֵי יִשְׂרָאֵל\",", 
            "צִוָּם לִפְרֹשׁ מֵעֲבוֹדָה זָרָה.", 
            "\"וְהָיָה לָכֶם לְמִשְׁמֶרֶת\", לָמָּה נֶאֱמַר?", 
            "לְפִי שֶׁנֶּאֱמַר:", 
            "\"וַיִּקְרָא מֹשֶׁה לְכָל זִקְנֵי יִשְׂרָאֵל וַיֹּאמֶר אֲלֵהֶם:", 
            "מִשְׁכוּ וּקְחוּ לָכֶם צֹאן לְמִשְׁפְּחֹתֵיכֶם וְשַׁחֲטוּ הַפָּסַח.\"", 
            "אָמְרוּ לוֹ יִשְׂרָאֵל לְמֹשֶׁה רַבֵּינוּ: (שְׁמוֹת ח,כב)", 
            "\"הֵן נִזְבַּח אֶת תּוֹעֲבַת מִצְרַיִם לְעֵינֵיהֶם וְלֹא יִסְקְלֻנוּ!\"", 
            "אָמַר לָהֶן:", 
            "מִן הַנֵּס שֶׁהוּא עוֹשֶׂה לָכֶם בִּמְשִׁיכָתוֹ,", 
            "אַתֶּם יוֹדְעִים מָה בִּשְׁחִיטָתוֹ.", 
            "\"וְהָיָה לָכֶם לְמִשְׁמֶרֶת\",", 
            "שָׁמְרֵהוּ עַד אַרְבָּעָה עָשָׂר וְשָׁחְטֵהוּ בְּאַרְבָּעָה עָשָׂר", 
            "אַתָּה אוֹמֵר שָׁמְרֵהוּ עַד אַרְבָּעָה עָשָׂר וְשָׁחְטֵהוּ בְּאַרְבָּעָה עָשָׂר,", 
            "אוֹ שָׁמְרֵהוּ עַד אַרְבָּעָה עָשָׂר,", 
            "וּמָשְׁכֵהוּ וְשָׁחְטֵהוּ בְּאַרְבָּעָה עָשָׂר?", 
            "תִּלְמֹד לוֹמַר:", 
            "\"בָּרִאשׁוֹן בְּאַרְבָּעָה עָשָׂר יוֹם\",", 
            "קְבָעוֹ הַכָּתוּב חוֹבָה.", 
            "הָא אֵין עָלֶיךָ לָדוּן כַּלָּשׁוֹן הָאַחֲרוֹן,", 
            "אֶלָּא כַּלָּשׁוֹן הָרִאשׁוֹן:", 
            "שָׁמְרֵהוּ עַד אַרְבָּעָה עָשָׂר, וְשָׁחְטֵהוּ בְּאַרְבָּעָה עָשָׂר.", 
            "\"וְהָיָה לָכֶם לְמִשְׁמֶרֶת\",", 
            "מַגִּיד הַכָּתוּב", 
            "שֶׁהָיוּ מְבַקְּרִין אוֹתוֹ אַרְבָּעָה יָמִים קֹדֶם לִשְׁחִיטָה.", 
            "מִכָּן אַתָּה דָּן עַל הַתָּמִיד:", 
            "נֶאֶמְרָה שְׁמִירָה בַּפֶּסַח וְנֶאֶמְרָה שְׁמִירָה בַתָּמִיד.", 
            "מַה שְּׁמִירָה הָאֲמוּרָה בַּפֶּסַח,", 
            "מְבַקְּרִין אוֹתוֹ אַרְבָּעָה יָמִים קֹדֶם שְׁחִיטָה,", 
            "אַף שְׁמִירָה הָאֲמוּרָה בַּתָּמִיד,", 
            "מְבַקְּרִין אוֹתוֹ אַרְבָּעָה יָמִים קֹדֶם שְׁחִיטָה.", 
            "מִכָּן אָמְרוּ:", 
            "אֵין פּוֹחֲתִים מִשִּׁשָּׁה טְלָאִים הַמְּבֻקָּרִין מִלִּשְׁכַּת הַטְּלָאִים,", 
            "כְּדַי לַשַּׁבָּת וְלִשְׁנֵי יָמִים טוֹבִים שֶׁלְּרֹאשׁ הַשָּׁנָה,", 
            "וּמוֹסִיפִין לְעוֹלָם.", 
            "\"וְהָיָה לָכֶם לְמִשְׁמֶרֶת\",", 
            "לְהוֹצִיא פֶּסַח דּוֹרוֹת,", 
            "שֶׁפֶּסַח מִצְרָיִם מַקָּחוֹ בֶּעָשׂוֹר,", 
            "וּפֶסַח דּוֹרוֹת מַקָּחוֹ כָּל זְמַן.", 
            "\"וְשָׁחֲטוּ אֹתוֹ\"", 
            "וְכִי כֻּלָּן שׁוֹחֲטִין אוֹתוֹ?", 
            "אֶלָּא לַעֲשׁוֹת שְׁלוּחוֹ שֶׁלְּאָדָם כְּמוֹתוֹ.", 
            "מִכָּן אָמְרוּ: שְׁלוּחוֹ שֶׁלְּאָדָם כְּמוֹתוֹ.", 
            "\"וְשָׁחֲטוּ אֹתוֹ\", בֵּין בַּחֹל, בֵּין בַּשַּׁבָּת.", 
            "וּמָה אֲנִי מְקַיֵּם (שְׁמוֹת לא,יד) \"מְחַלְלֶיהָ מוֹת יוּמָת\"?", 
            "בִּשְׁאָר מְלָאכוֹת חוּץ מִשְּׁחִיטַת הַפֶּסַח,", 
            "אוֹ אַף בִּשְׁחִיטַת פֶּסַח?", 
            "הָא מָה אֲנִי מְקַיֵּם \"וְשָׁחֲטוּ אֹתוֹ\"?", 
            "בִּשְׁאָר כָּל הַיָּמִים חוּץ מִן הַשַּׁבָּת, אוֹ אַף בַּשַּׁבָּת?", 
            "תִּלְמֹד לוֹמַר: (בְּמִדְבַּר ט,ב)", 
            "\"וְיַעֲשׂוּ בְנֵי יִשְׂרָאֵל אֶת הַפָּסַח בְּמוֹעֲדוֹ\", וַאֲפִלּוּ בַשַּׁבָּת.", 
            "דִּבְרֵי רַבִּי יֹאשִׁיָּה.", 
            "נָם לוֹ רַבִּי יוֹנָתָן:", 
            "מִמַּשְׁמָע הַזֶּה, עֲדַיִן לֹא שָׁמַעְנוּ.", 
            "נָם לוֹ רַבִּי יֹאשִׁיָּה:", 
            "הֲרֵי הוּא אוֹמֵר: (בְּמִדְבַּר כח,ב)", 
            "\"צַו אֶת בְּנֵי יִשְׂרָאֵל, וְאָמַרְתָּ אֲלֵהֶם:", 
            "אֶת קָרְבָּנִי לַחְמִי לְאִשַּׁי, רֵיחַ נִיחֹחִי,", 
            "תִּשְׁמְרוּ לְהַקְרִיב לִי בְּמוֹעֲדוֹ.\"", 
            "אִם לְלַמֵּד עַל הַתָּמִיד שֶׁיִּדְחֶה אֶת הַשַּׁבָּת,", 
            "וַהֲלֹא כְבָר נֶאֱמַר: (בְּמִדְבַּר כח,ט)", 
            "\"וּבְיוֹם הַשַּׁבָּת שְׁנֵי כְבָשִׂים בְּנֵי שָׁנָה\",", 
            "וּמַה תִּלְמֹד לוֹמַר \"בְּמוֹעֲדוֹ\"?", 
            "אֶלָּא לְהַקִּישׁ וְלָדוּן גְּזֵרָה שָׁוֶה:", 
            "נֶאֱמַר כָּאן \"בְּמוֹעֲדוֹ\", וְנֶאֱמַר לְהַלָּן \"בְּמוֹעֲדוֹ\";", 
            "מָה לְהַלָּן דּוֹחֶה שַׁבָּת, אַף כָּאן דּוֹחֶה שַׁבָּת.", 
            "\"וְשָׁחֲטוּ אֹתוֹ כֹּל קְהַל עֲדַת יִשְׂרָאֵל\"", 
            "רַבִּי אֱלִיעֶזֶר אוֹמֵר:", 
            "מְנַיִן אַתָּה אוֹמֵר", 
            "שֶׁאִם אֵין לָהֶם לְיִשְׂרָאֵל אֶלָּא פֶּסַח אֶחָד,", 
            "שֶׁכֻּלָּן יוֹצְאִין בּוֹ יְדֵי חוֹבָתָן?", 
            "תִּלְמֹד לוֹמַר:", 
            "\"וְהָיָה לָכֶם לְמִשְׁמֶרֶת עַד אַרְבָּעָה עָשָׂר יוֹם לַחֹדֶשׁ הַזֶּה,", 
            "וְשָׁחֲטוּ אֹתוֹ כֹּל קְהַל עֲדַת יִשְׂרָאֵל בֵּין הָעַרְבָּיִם.\"", 
            "\"וְשָׁחֲטוּ אֹתוֹ כֹּל קְהַל עֲדַת יִשְׂרָאֵל\",", 
            "מִכָּן אָמְרוּ:", 
            "הַפֶּסַח נִשְׁחָט בְּשָׁלוֹשׁ כִּתּוֹת:", 
            "קָהָל וְעֵדָה וְיִשְׂרָאֵל.", 
            "\"בֵּין הָעַרְבָּיִם\",", 
            "שׁוֹמֵעַ אֲנִי, עִם דִמְדוּמֵי חַמָּה,", 
            "תִּלְמֹד לוֹמַר \"בָּעָרֶב\" (דְּבָרִים טז,ו)", 
            "אִי \"בָּעָרֶב\", יָכֹל מִשֶּׁתֶּחְשַׁךְ חַמָּה?", 
            "תִּלְמֹד לוֹמַר \"כְּבוֹא הַשֶּׁמֶשׁ\".", 
            "אִי \"כְּבוֹא הַשֶּׁמֶשׁ\", \"וּבִשַּׁלְתָּ וְאָכַלְתָּ\",", 
            "תִּלְמֹד לוֹמַר \"מוֹעֵד צֵאתְךָ\", הִפְסִיק הָעִנְיָן.", 
            "הָא כֵּיצַד \"וּבִשַּׁלְתָּ וְאָכַלְתָּ\"?", 
            "מִשֶּׁחֲשֵׁכָה.", 
            "רַבִּי אוֹמֵר:", 
            "הֲרֵי הוּא אוֹמֵר: (דְּבָרִים טז,ו)", 
            "\"שָׁם תִּזְבַּח אֶת הַפֶּסַח בָּעָרֶב\",", 
            "שׁוֹמֵעַ אֲנִי, כִּשְׁמוּעוֹ!", 
            "תִּלְמֹד לוֹמַר \"מוֹעֵד צֵאתְךָ מִמִּצְרָיִם.\"", 
            "אֵימָתַי יָצְאוּ יִשְׂרָאֵל מִמִּצְרַיִם?", 
            "מִשֵּׁשׁ שָׁעוֹת וּלְמַעְלָה.", 
            "וְכֵן הוּא אוֹמֵר: (שְׁמוֹת יב,מא)", 
            "\"וַיְהִי מִקֵּץ שְׁלֹשִׁים שָׁנָה וְאַרְבַּע מֵאוֹת שָׁנָה,", 
            "וַיְהִי, בְּעֶצֶם הַיּוֹם הַזֶּה,", 
            "יָצְאוּ כָּל צִבְאוֹת יי מֵאֶרֶץ מִצְרָיִם.\"", 
            "רַבִּי נָתָן אוֹמֵר:", 
            "מְנַיִן רְאָיָה לְבֵין הָעַרְבָּיִם,", 
            "שֶׁהוּא מִשֵּׁשׁ שָׁעוֹת וּלְמַעְלָה?", 
            "אַף עַל פִּי שֶׁאֵין רְאָיָה לַדָּבָר,", 
            "זֵכֶר לַדָּבָר, שֶׁנֶּאֱמַר: (יִרְמְיָה ו,ד)", 
            "\"קַדְּשׁוּ עָלֶיהָ מִלְחָמָה,", 
            "קוּמוּ וְנַעֲלֶה בַצָּהֳרָיִם,", 
            "אוֹי לָנוּ כִּי פָנָה הַיּוֹם, כִּי יִנָּטוּ צִלְלֵי עָרֶב.\"", 
            "רַבִּי שִׁמְעוֹן בֶּן יוֹחַי אוֹמֵר:", 
            "בָּא הַכָּתוּב לְהָשִׁית רִאשׁוֹן אַחֲרוֹן וְאַחֲרוֹן רִאשׁוֹן:", 
            "\"מוֹעֵד צֵאתְךָ מִמִּצְרָיִם\", לִשְׁחִיטָתוֹ;", 
            "\"כְּבוֹא הַשֶּׁמֶשׁ\", לִצְלִיָּתוֹ;", 
            "\"בָּעָרֶב\", לַאֲכִילָתוֹ.", 
            "בֶּן בְּתֵירָא אוֹמֵר:", 
            "בֵּין הָעַרְבַּיִם שָׁחְטֵהוּ,", 
            "תֵּן עֶרֶב לִשְׁחִיטָתוֹ, תֵּן עֶרֶב לַאֲכִילָתוֹ.", 
            ""
        ]
    ], 
    "heTitleVariants": [
        "מכילתא דרבי ישמעאל"
    ], 
    "versionSource": "http://he.wikisource.org/wiki/%D7%9E%D7%9B%D7%99%D7%9C%D7%AA%D7%90_%D7%9E%D7%A0%D7%95%D7%A7%D7%93%D7%AA_%D7%95%D7%9E%D7%A2%D7%95%D7%A6%D7%91%D7%AA_%D7%9E%D7%A1%D7%9B%D7%AA%D7%90_%D7%93%D7%A4%D7%A1%D7%97%D7%90_%D7%91%D7%90#.D7.9E.D6.B7.D7.A1.D6.B6.D6.BC.D7.9B.D6.B0.D7.AA.D6.B8.D6.BC.D7.90_.D7.93.D6.B0.D7.A4.D6.B4.D7.A1.D6.B0.D7.97.D6.B8.D7.90_.D7.91.D6.B9.D6.BC.D7.90_.D7.A4.D6.B8.D6.BC.D7.A8.D6.B8.D7.A9.D6.B8.D7.81.D7.94_.D7.91", 
    "maps": [], 
    "heTitle": "מכילתא דרבי ישמעאל", 
    "titleVariants": [
        "Mekhilta d'Rabbi Yishmael"
    ], 
    "textDepth": 2, 
    "categories": [
        "Midrash"
    ]
}