Mekhilta d'Rabbi Yishmael
מכילתא דרבי ישמעאל
מַסֶּכְתָּא דְפִסְחָא בֹּא פָּרָשָׁה י"ד
http://he.wikisource.org/wiki/%D7%9E%D7%9B%D7%99%D7%9C%D7%AA%D7%90_%D7%9E%D7%A0%D7%95%D7%A7%D7%93%D7%AA_%D7%95%D7%9E%D7%A2%D7%95%D7%A6%D7%91%D7%AA_%D7%9E%D7%A1%D7%9B%D7%AA%D7%90_%D7%93%D7%A4%D7%A1%D7%97%D7%90_%D7%91%D7%90#.D7.9E.D6.B7.D7.A1.D6.B6.D6.BC.D7.9B.D6.B0.D7.AA.D6.B8.D6.BC.D7.90_.D7.93.D6.B0.D7.A4.D6.B4.D7.A1.D6.B0.D7.97.D6.B8.D7.90_.D7.91.D6.B9.D6.BC.D7.90_.D7.A4.D6.B8.D6.BC.D7.A8.D6.B8.D7.A9.D6.B8.D7.81.D7.94_.D7.94

Masechta 1



Masechta 2



Masechta 3



Masechta 4



Masechta 5



Masechta 6



Masechta 7



Masechta 8



Masechta 9



Masechta 10



Masechta 11



Masechta 12



Masechta 13



Masechta 14

[עריכה]
(שְׁמוֹת יב,לז)
"וַיִּסְעוּ בְנֵי יִשְׂרָאֵל מֵרַעְמְסֵס סֻכֹּתָה".
מֵרַעְמְסֵס לְסֻכּוֹת מֵאָה וְשִׁשִּׁים מִיל,
מַהֲלַךְ אַרְבָּעִים פַּרְסָה,
הוֹלֵךְ קוֹלוֹ שֶׁלְּמֹשֶׁה מַהֲלַךְ אַרְבָּעִים יוֹם.
וְאַל תִּתְמַהּ, שֶׁהֲרֵי כָּתוּב: (שְׁמוֹת ט,ח-ט)
"וַיֹּאמֶר יי אֶל מֹשֶׁה וְאֶל אַהֲרֹן:
קְחוּ לָכֶם מְלֹא חָפְנֵיכֶם פִּיחַ כִּבְשָׁן,
וּזְרָקוֹ מֹשֶׁה הַשָּׁמַיְמָה לְעֵינֵי פַרְעֹה.
"וְהָיָה לְאָבָק עַל כָּל אֶרֶץ מִצְרָיִם"
וַהֲרֵי דְבָרִים קַל וָחֹמֶר:
וּמָה, אִם אָבָק, שֶׁאֵין דַּרְכּוֹ לְהַלֵּךְ,
הָלַךְ מַהֲלַךְ אַרְבָּעִים יוֹם,
קַל וָחֹמֶר לַקּוֹל, שֶׁדַּרְכּוֹ לְהַלֵּךְ.
כְּהֶרֶף עַיִן נָסְעוּ בְנֵי יִשְׂרָאֵל מֵרַעְמְסֵס לְסֻכּוֹת,
לְקַיֵּם מַה שֶּׁנֶּאֱמַר: (שְׁמוֹת יט,ד)
"אַתֶּם רְאִיתֶם אֲשֶׁר עָשִׂיתִי לְמִצְרָיִם,
וָאֶשָּׂא אֶתְכֶם עַל כַּנְפֵי נְשָׁרִים, וָאָבִא אֶתְכֶם אֵלָי."
"סֻכֹּתָה", סֻכּוֹת מַמָּשׁ הָיוּ, דִכְתִיב: (בְּרֵאשִׁית לג,יז)
"וְיַעֲקֹב נָסַע סֻכֹּתָה".
דִּבְרֵי רַבִּי אֱלִיעֶזֶר.
וַחֲכָמִים אוֹמְרִים:
אֵין "סֻכּוֹת" אֶלָּא מָקוֹם, שֶׁנֶּאֱמַר: (בְּמִדְבַּר לג,ו)
"וַיִּסְעוּ מִסֻּכֹּת וַיַּחֲנוּ בְאֵתָם".
מָה 'אֵתָם' מָקוֹם, אַף 'סֻכּוֹת' מָקוֹם.
רַבִּי עֲקִיבָה אוֹמֵר:
אֵין סֻכּוֹת אֶלָּא עֲנָנֵי כָבוֹד, שֶׁנֶּאֱמַר: (יְשַׁעְיָה ד,ה)
"וּבָרָא יי עַל כָּל מְכוֹן הַר צִיּוֹן וְעַל מִקְרָאֶהָ
עָנָן יוֹמָם וְעָשָׁן וְנֹגַהּ אֵשׁ לֶהָבָה לָיְלָה,
כִּי עַל כָּל כָּבוֹד חֻפָּה."
אֵין לִי אֶלָּא לְשֶׁעָבַר, לֶעָתִיד לָבֹא מְנַיִן?
תִּלְמֹד לוֹמַר: (יְשַׁעְיָה ד,ו)
"וְסֻכָּה תִּהְיֶה לְצֵל יוֹמָם מֵחֹרֶב,
וּלְמַחְסֶה וּלְמִסְתּוֹר מִזֶּרֶם וּמִמָּטָר."
וְאוֹמֵר: (יְשַׁעְיָה לָהּ,י)
"וּפְדוּיֵי יי יְשֻׁבוּן,
וּבָאוּ צִיּוֹן בְּרִנָּה, וְשִׂמְחַת עוֹלָם עַל רֹאשָׁם".
רַבִּי נְחֶמְיָה אוֹמֵר:
"סֻכֹּתָה", לְפִי שֶׁצָּרִיךְ לָמֵ"ד מִתְּחִלָּתוֹ,
נוֹתֵן לוֹ הֵ"א בְסוֹפוֹ.
(שְׁמוֹת יב,לז)
"כְּשֵׁשׁ מֵאוֹת אֶלֶף רַגְלִי", כּשִׁשִּׁים רִבּוֹא,
שֶׁנֶּאֱמַר: (שִׁיר הַשִּׁירִים ג,ז-ח)
"הִנֵּה מִטָּתוֹ שֶׁלִּשְׁלֹמֹה שִׁשִּׁים גִּבֹּרִים סָבִיב לָהּ,
מִגִּבֹּרֵי יִשְׂרָאֵל",
הִנֵּה מִטָּתוֹ שֶׁלְּמִי שֶׁהַשָּׁלוֹם שֶׁלּוֹ,
שִׁשִּׁים רִבּוֹא גִּבּוֹרִים מִגִּבֹּרֵי יִשְׂרָאֵל,
"כֻּלָּם אֲחֻזֵי חֶרֶב מְלֻמְּדֵי מִלְחָמָה,
אִישׁ חַרְבּוֹ עַל יְרֵכוֹ, מִפַּחַד בַּלֵּילוֹת."
"עַל כֵּן יֵאָמַר בְּסֵפֶר מִלְחֲמֹת יי" (בְּמִדְבַּר כא,יד)
וּכְתִיב:
"יַעְלְזוּ חֲסִידִים בְּכָבוֹד, יְרַנְּנוּ עַל מִשְׁכְּבוֹתָם.
רוֹמְמוֹת אֵל בִּגְרוֹנָם, וְחֶרֶב פִּיפִיּוֹת בְּיָדָם.
לַעֲשׂוֹת נְקָמָה בַּגּוֹיִם"
וְאוֹמֵר: (תְּהִלִּים קמט,ה-ט)
"לֶאְסֹר מַלְכֵיהֶם בְּזִקִּים"
"לַעֲשׂוֹת בָּהֶם מִשְׁפָּט כָּתוּב,
הָדָר הוּא לְכָל חֲסִידָיו"
(שְׁמוֹת יב,לז)
"לְבַד מִטָּף", לְבַד מִנָּשִׁים וּקְטַנִּים.
רַבִּי יוֹנָתָן אוֹמֵר:
"לְבַד מִטָּף", לְבַד מִנָּשִׁים, טַף וּזְקֵנִים.
(שְׁמוֹת יב,לח)
"וְגַם עֵרֶב רַב עָלָה אִתָּם,
וְצֹאן וּבָקָר מִקְנֶה כָּבֵד מְאֹד."
מֵאָה וְעֶשְׂרִים רִבּוֹא.
דִּבְרֵי רַבִּי יִשְׁמָעֵאל.
רַבִּי עֲקִיבָה אוֹמֵר:
מָאתַיִם וְאַרְבָּעִים רִבּוֹא.
רַבִּי נָתָן אוֹמֵר:
שְׁלֹשׁ מֵאוֹת וְשִׁשִּׁים רִבּוֹא.
"וְצֹאן וּבָקָר מִקְנֶה כָּבֵד מְאֹד."
עֲלֵיהֶם אָמַר הַקֹּדֶשׁ בָּרוּךְ הוּא לְאַבְרָהָם: (בְּרֵאשִׁית טו,יד)
"וְאַחֲרֵי כֵן יֵצְאוּ בִּרְכֻשׁ גָּדוֹל",
עִם יְצִיאָתָן מִמִּצְרַיִם אֲנִי מְמַלְּאָן כֶּסֶף וְזָהָב.
(שְׁמוֹת יב,לט)
"וַיֹּאפוּ אֶת הַבָּצֵק",
מַגִּיד שֶׁלָּשׁוּ אֶת הָעִסָּה,
וְלֹא הִסְפִּיקוּ לְחַמְּצָהּ, עַד שֶׁנִּגְאֲלוּ.
וְכֵן אַתָּה מוֹצֵא,
לֶעָתִיד לָבֹא מַהוּ אוֹמֵר? (הוֹשֵׁעַ ז ד,ה)
"יִשְׁבּוֹת מֵעִיר מִלּוּשׁ בָּצֵק עַד חֻמְצָתוֹ.
יוֹם מַלְכֵּנוּ הֶחֱלוּ שָׂרִים חֲמַת מִיָּיִן
מָשַׁךְ יָדוֹ אֶת לֹצְצִים."
(שְׁמוֹת יב,לט)
"עֻגֹת", אֵין עוּגוֹת אֶלָּא חֲרָרָה,
שֶׁנֶּאֱמַר: (יְחֶזְקֵאל ד,יב)
"וְעֻגַת שְׂעֹרִים תֹּאכְלֶנָּה",
וּכְתִיב: (מְלָכִים א יז,יג)
"עֲשִׂי לִי מִשָּׁם עֻגָה קְטַנָּה בָרִאשֹׁנָה".
נֵס גָּדוֹל נֶעֱשָׂה לָהֶם בַּחֲרָרָה זוֹ,
שֶׁאָכְלוּ מִמֶּנָּה שְׁלֹשִׁים יוֹם עַד שֶׁיָּרַד לָהֶם הַמָּן.
(שְׁמוֹת יב,לט)
"כִּי גֹרְשׁוּ מִמִּצְרַיִם"
שׁוֹמֵעַ אֲנִי, מֵאֲלֵיהֶם!
תִּלְמֹד לוֹמַר "וְלֹא יָכְלוּ לְהִתְמַהְמֵהַּ",
עַל שֶׁנִּגְאֲלוּ.
(שְׁמוֹת יב,לט)
"וְגַם צֵדָה לֹא עָשׂוּ לָהֶם."
לְהוֹדִיעַ שְׁבָחָן שֶׁלְּיִשְׂרָאֵל,
שֶׁלֹּא אָמְרוּ לְמֹשֶׁה:
"הֵיאָךְ נֵצֵא לַמִּדְבָּר, וְאֵין לָנוּ צֵדָה לַדֶּרֶךְ?"
אֶלָּא הֶאֱמִינוּ וְהָלְכוּ אַחַר מֹשֶׁה.
וַעֲלֵיהֶם מְפֹרָשׁ בַּקַּבָּלָה: (יִרְמְיָה ב,ב)
"הָלֹךְ וְקָרָאתָ בְאָזְנֵי יְרוּשָׁלִַם לֵאמֹר:
כֹּה אָמַר יי:
זָכַרְתִּי לָךְ חֶסֶד נְעוּרַיִךְ, אַהֲבַת כְּלוּלֹתָיִךְ,
לֶכְתֵּךְ אַחֲרַי בַּמִּדְבָּר, בְּאֶרֶץ לֹא זְרוּעָה."
מַה שָּׁכָר נָטְלוּ עַל כָּךְ? (יִרְמְיָה ב,ג)
"קֹדֶשׁ יִשְׂרָאֵל לַיי, רֵאשִׁית תְּבוּאָתֹה,
כָּל אֹכְלָיו יֶאְשָׁמוּ, רָעָה תָּבֹא אֲלֵיהֶם, נְאֻם יי."
(שְׁמוֹת יב,מ)
"וּמוֹשַׁב בְּנֵי יִשְׂרָאֵל אֲשֶׁר יָשְׁבוּ בְּמִצְרָיִם,
שְׁלֹשִׁים שָׁנָה וְאַרְבַּע מֵאוֹת שָׁנָה."
כָּתוּב אֶחָד אוֹמֵר:
"שְׁלֹשִׁים שָׁנָה וְאַרְבַּע מֵאוֹת שָׁנָה",
וְכָתוּב אֶחָד אוֹמֵר: (בְּרֵאשִׁית טו,יג)
"וַעֲבָדוּם וְעִנּוּ אֹתָם אַרְבַּע מֵאוֹת שָׁנָה".
כֵּיצַד יִתְקַיְּמוּ שְׁנֵי מִקְרָאוֹת הַלָּלוּ?
שְׁלֹשִׁים שָׁנָה עַד שֶׁלֹּא נוֹלַד יִצְחָק
נִגְזְרָה גְּזֵרָה בֵּין הַבְּתָרִים.
רַבִּי אוֹמֵר:
כָּתוּב אֶחָד אוֹמֵר:
"וַעֲבָדוּם וְעִנּוּ אֹתָם אַרְבַּע מֵאוֹת שָׁנָה",
וְכָתוּב אֶחָד אוֹמֵר: (בְּרֵאשִׁית טו,טז)
"וְדוֹר רְבִיעִי יָשׁוּבוּ הֵנָּה".
כֵּיצַד יִתְקַיְּמוּ שְׁנֵי כְתוּבִין אֵלּוּ?
אָמַר הַקֹּדֶשׁ בָּרוּךְ הוּא:
אִם עוֹשִׂין תְּשׁוּבָה, אֲנִי גּוֹאֲלָם לַדּוֹרוֹת,
וְאִם לָאו, אֲנִי גּוֹאֲלָם לַשָּׁנִים.
'וּמוֹשַׁב בְּנֵי יִשְׂרָאֵל אֲשֶׁר יָשְׁבוּ בְּאֶרֶץ מִצְרָיִם,
וּבְאֶרֶץ כְּנַעַן, וּבְאֶרֶץ גֹּשֶׁן,
שְׁלֹשִׁים שָׁנָה וְאַרְבַּע מֵאוֹת שָׁנָה'.
וְזֶה אֶחָד מִן הַדְּבָרִים שֶׁכָּתְבוּ לְתַלְמַי הַמֶּלֶךְ.
כַּיּוֹצֵא בוֹ כָּתְבוּ אֵלָיו:
'אֱלֹהִים בָּרָא בְּרֵאשִׁית', (בְּרֵאשִׁית א,א)
'אֶעֱשֶׂה אָדָם בְּצֶלֶם וּבִדְמוּת', (בְּרֵאשִׁית א,כו)
'זָכָר וּנְקוּבָיו בְּרָאָם', (בְּרֵאשִׁית א,כז) &lt;שם: "בָּרָא אֹתָם"&gt;
'וַיְכַל בַּיּוֹם הַשִּׁשִּׁי, וַיִּשְׁבֹּת בַּיּוֹם הַשְּׁבִיעִי', (בְּרֵאשִׁית ב,ב)
'הָבָה אֵרְדָה וְאָבְלָה שָׁם שְׂפָתָם', (בְּרֵאשִׁית יא,ז)
'וַתִּצְחַק שָׂרָה בִּקְרוֹבֶיהָ לֵאמֹר', (בְּרֵאשִׁית יח,יב)
'כִּי בְאַפָּם הָרְגוּ שׁוֹר וּבִרְצֹנָם עִקְּרוּ אָבוּס', (בְּרֵאשִׁית מט,ו)
'וַיִּקַּח מֹשֶׁה אֶת אִשְׁתּוֹ וְאֶת בָּנָיו וַיַּרְכִּבֵם עַל נוֹשֵׂא אָדָם', (שְׁמוֹת ד,כ)
'לֹא חֶמֶד אֶחָד מֵהֶם נָשָׂאתִי', (בְּמִדְבָּר טז,טו)
'אֲשֶׁר חָלַק יי אֱלֹהֶיךָ אֹתָם לְהָאִיר לְכָל הָעַמִּים', (דְּבָרִים ד,יט)
וְכָתְבוּ לוֹ: (דְּבָרִים יז,ג)
'אֲשֶׁר לֹא צִוִּיתִי לָאֻמּוֹת לְעָבְדָם'
וְכָתְבוּ לוֹ: (וַיִּקְרָא יא,ו)
'וְאֶת שְׂעִירַת הָרַגְלַיִם' &lt;kai ton="" dasupoda;="" dasúpous:="" שם="" של="" סוג="" ארנבת,="" lepus="" timidus=""&gt;
'וּמוֹשַׁב בְּנֵי יִשְׂרָאֵל שְׁלֹשִׁים שָׁנָה וְאַרְבַּע מֵאוֹת שָׁנָה'.
(שְׁמוֹת יב,מא)
"וַיְהִי מִקֵּץ שְׁלֹשִׁים שָׁנָה וְאַרְבַּע מֵאוֹת שָׁנָה",
מַגִּיד שֶׁמִּכֵּיוָן שֶׁהִגִּיעַ הַקֵּץ,
לֹא עִכְּבָן הַמָּקוֹם כְּהֶרֶף עַיִן.
בַּחֲמִשָּׁה עָשָׂר בְּנִיסָן
נִדְבַּר הַמָּקוֹם עִם אַבְרָהָם אָבִינוּ בֵּין הַבְּתָרִים.
בַּחֲמִשָּׁה עָשָׂר בְּנִיסָן
בָּאוּ מַלְאֲכֵי הַשָּׁרֵת אֵצֶל אַבְרָהָם אָבִינוּ לְבַשְּׂרוֹ.
בַּחֲמִשָּׁה עָשָׂר בְּנִיסָן נוֹלַד יִצְחָק.
וּמְנַיִן שֶׁבַּחֲמִשָּׁה עָשָׂר בְּנִיסָן נִגְזְרָה גְזֵרָה בֵּין הַבְּתָרִים?
שֶׁנֶּאֱמַר:
"וַיְהִי מִקֵּץ", קֵץ אֶחָד לְכֻלָּן.
וְכֵן הוּא אוֹמֵר:
"וַיְהִי בְּעֶצֶם הַיּוֹם הַזֶּה יָצְאוּ כָּל צִבְאוֹת יי",
אֵלּוּ מַלְאֲכֵי הַשָּׁרֵת.
וְכֵן אַתָּה מוֹצֵא, כָּל זְמַן שֶׁיִּשְׂרָאֵל מְשֻׁעְבָּדִין,
כִּבְיָכֹל שְׁכִינָה מְשֻׁעְבֶּדֶת עִמָּהֶם, שֶׁנֶּאֱמַר: (שְׁמוֹת כד,י)
"וַיִּרְאוּ אֵת אֱלֹהֵי יִשְׂרָאֵל,
וְתַחַת רַגְלָיו כְּמַעֲשֵׂה לִבְנַת הַסַּפִּיר".
וּכְשֶׁנִּגְאֲלוּ מַה הוּא אוֹמֵר?
"וּכְעֶצֶם הַשָּׁמַיִם לָטֹהַר"
וְנֶאֱמַר: (יְשַׁעְיָה סג,ט)
"בְּכָל צָרָתָם לוֹ צָר",
אֵין לִי אֶלָּא צָרַת צִבּוּר, צָרַת יָחִיד מְנַיִן?
תִּלְמֹד לוֹמַר: (תְּהִלִּים צא,טו)
"יִקְרָאֵנִי וְאֶעֱנֵהוּ, עִמּוֹ אָנֹכִי בְצָרָה".
וְאוֹמֵר: (בְּרֵאשִׁית לט,כ)
"וַיִּקַּח אֲדֹנֵי יוֹסֵף אֹתוֹ".
וְאוֹמֵר: (בְּרֵאשִׁית לט, כא)
"וַיְהִי יי אֶת יוֹסֵף"
וְאוֹמֵר: (שְׁמוּאֵל ב ז,כג)
"מִפְּנֵי עַמְּךָ אֲשֶׁר פָּדִיתָ לְּךָ מִמִּצְרַיִם גּוֹיִם וֵאלֹהָיו."
רַבִּי אֱלִיעֶזֶר אוֹמֵר:
עֲבוֹדָה זָרָה עָבְרָה עִם יִשְׂרָאֵל בַּיָּם,
שֶׁנֶּאֱמַר: (זְכַרְיָה י,יא)
"וְעָבַר בַּיָּם צָרָה, וְהִכָּה בַיָּם גַּלִּים",
וְאֵי זֶה זֶה? זֶה צַלְמוֹ שֶׁלְּמִיכָה.
רַבִּי עֲקִיבָה אוֹמֵר:
אִלְמָלֵא מִקְרָא כָתוּב, אֵי אֶפְשָׁר לְאָמְרוֹ:
כִּבְיָכֹל אָמְרוּ יִשְׂרָאֵל לִפְנֵי הַקֹּדֶשׁ בָּרוּךְ הוּא:
"עַצְמָךְ פָּדִיתָ!"
וְכֵן אַתְּ מוֹצֵא, בְּכָל מָקוֹם שֶׁגָּלוּ יִשְׂרָאֵל,
כִּבְיָכֹל גָּלְתָה שְׁכִינָה עִמָּהֶם:
גָּלוּ לְמִצְרַיִם,
שְׁכִינָה עִמָּהֶם, שֶׁנֶּאֱמַר: (שְׁמוּאֵל א ב,כז)
"הֲנִגְלֹה נִגְלֵיתִי אֶל בֵּית אָבִיךָ בִּהְיוֹתָם בְּמִצְרַיִם".
גָּלוּ לְבָבֶל,
שְׁכִינָה עִמָּהֶם, שֶׁנֶּאֱמַר: (יְשַׁעְיָה מג,יד)
"לְמַעַנְכֶם שִׁלַּחְתִּי בָבֶלָה".
גָּלוּ לְעֵילָם,
שְׁכִינָה עִמָּהֶם, שֶׁנֶּאֱמַר: (יִרְמְיָה מט,לח)
"וְשַׂמְתִּי כִסְאִי בְּעֵילָם".
גָּלוּ לֶאֱדוֹם,
שְׁכִינָה עִמָּהֶם, שֶׁנֶּאֱמַר: (יְשַׁעְיָה סג,א)
"מִי זֶה בָּא מֵאֱדוֹם, חֲמוּץ בְּגָדִים מִבָּצְרָה".
וּכְשֶׁעֲתִידִין לַחְזֹר,
 כִּבְיָכֹל שְׁכִינָה חוֹזֶרֶת עִמָּהֶן, שֶׁנֶּאֱמַר: (דְּבָרִים ל,ג)
"וְשָׁב יי אֱלֹהֶיךָ אֶת שְׁבוּתְךָ".
אֵינוֹ אוֹמֵר 'וְהֵשִׁיב', אֶלָּא "וְשָׁב",
וְאוֹמֵר: (שִׁיר הַשִּׁירִים ד,ח)
"אִתִּי מִלְּבָנוֹן כַּלָּה".
וְכִי מִלְּבָנוֹן הִיא בָּאָה? וַהֲלֹא לִלְבָנוֹן הִיא עוֹלָה!
וּמַה תִּלְמֹד לוֹמַר "אִתִּי מִלְּבָנוֹן כַּלָּה"?
כִּבְיָכֹל אֲנִי וְאַתְּ מִלְּבָנוֹן גָּלִינוּ,
אֲנִי וְאַתְּ לִלְבָנוֹן עוֹלִים.
(שְׁמוֹת יב,מב)
"לֵיל שִׁמֻּרִים הוּא לַיי"
בּוֹ נִגְאֲלוּ, וּבוֹ עֲתִידִין לְהִגָּאֵל.
דִּבְרֵי רַבִּי יְהוֹשֻׁעַ.
שֶׁנֶּאֱמַר:
"הוּא הַלַּיְלָה הַזֶּה לַיי"
רַבִּי אֱלִיעֶזֶר אוֹמֵר:
בּוֹ נִגְאֲלוּ,
לֶעָתִיד לָבֹא, אֵין נִגְאָלִים אֶלָּא בְּתִשְׁרִי,
שֶׁנֶּאֱמַר: (תְּהִלִּים פא,ד)
"תִּקְעוּ בַחֹדֶשׁ שׁוֹפָר, בַּכֵּסֶה לְיוֹם חַגֵּנוּ".
מִפְּנֵי מָה?
"כִּי חֹק לְיִשְׂרָאֵל הוּא, מִשְׁפָּט לֵאלֹהֵי יַעֲקֹב."
וּמַה תִּלְמֹד לוֹמַר "הוּא הַלַּיְלָה הַזֶּה לַיי"?
אֶלָּא הוּא הַלַּיְלָה שֶׁאָמַר הַקֹּדֶשׁ בָּרוּךְ הוּא לְאַבְרָהָם אָבִינוּ:
"אַבְרָהָם! בַּלַּיְלָה הַזֶּה אֲנִי גוֹאֵל אֶת בָּנֶיךָ!"
וּכְשֶׁהִגִּיעַ הַקֵּץ,
לֹא עִכְּבָן הַקֹּדֶשׁ בָּרוּךְ הוּא כְּהֶרֶף עַיִן.
(שְׁמוֹת יב,מב)
"שִׁמֻּרִים לְכָל בְּנֵי יִשְׂרָאֵל לְדֹרֹתָם."
מַגִּיד שֶׁכָּל יִשְׂרָאֵל צְרִיכִין לְהִשְׁתַּמֵּר בּוֹ.